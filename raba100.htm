<html>

<head>
<meta http-equiv="Content-Type"
content="text/html; charset=windows-1250">
<meta name="GENERATOR" content="Microsoft FrontPage Express 2.0">
<title>Elkészült a századik autóbusz a Rába Jármű Kft</title>
</head>

<body background="hatter1.gif"  webstripperwas="hatter1.gif" text="#400000"><script type="text/javascript" src="www1.freeweb.hu/html/reload.js"  webstripperwas="http://www1.freeweb.hu/html/reload.js" ></script>


<p align="center"><font size="6" face="Verdana"><strong><u>Elkészült
a századik autóbusz a Rába Jármű Kft.-nél</u></strong></font></p>

<p>&nbsp;</p>

<p><font size="3" face="Verdana">A Rába Jármű Kft. szakemberei
e cikk megírásakor még dolgoztak azon, hogy a századik Rába
autóbuszt 2000. április 27-én átadhassák a megrendelőnek. A
tervek szerint a Kisalföld Volán Rt. részére készülő csuklós,
városi (Premier) kivitelű autóbuszt az ipari parkban megrendezésre
kerülő Volán vállalatok találkozóján kiállítják, és ünnepélyes
keretek között adják át az üzemeltetőknek - tudtuk meg
Fenyvesi Jánostól, a Rába Jármű Kft. termelési vezetőjétől.</font></p>

<p><font size="3" face="Verdana">A Rába Rt. vezetése 1998 első
felében határozott arról, hogy saját gyártású járműipari
főegységeire alapozva több évtizedes szünet után ismét
megkezdi az autóbuszgyártást. Valójában ez a döntés a
piacon már sikeresen szereplő önjáró alvázak karosszálását
jelentette. Mivel azonban a Rábának nem volt saját fejlesztésű
karosszériája, a fejlesztés pedig rengeteg időt és pénzt emésztett
volna fel, a komplett autóbuszgyártás megkezdéséhez keresni
kellett egy olyan partnert, amelyik átadja korszerű termékének
gyártási jogát, vagyis a karosszéria licencet.</font></p>

<p><font size="3" face="Verdana">A partnerkeresést viszonylag rövid
idő alatt siker koronázta, ami a belga Jonckheere Bus &amp;
Coach autóbuszgyárral közösen aláírt licencvásárlási
szerződésben testesült meg.</font></p>

<p><font size="3" face="Verdana">A Rába Kft-nél kialakított
autóbusz-szerelde ajtaján 1999 februárjában gördült ki az
első Rába Contact autóbusz, melynek felépítménye még valójában
teljes egészében a Jonckheeretől megvásárolt karosszériaelemekkel
lett felöltöztetve.</font></p>

<p><font size="3" face="Verdana">A napjainkig eltelt egy esztendő
alatt túlzás nélkül mondható, hogy világviszonylatban is páratlan
fejlődést produkált a Rába autóbuszgyára. A most készülő
autóbuszok specifikációtól függően, akár nyolcvan százalékban
is tartalmazhatnak hazai, meghatározóan a Rába leányvállalatainál
gyártott termékeket.</font></p>

<p><font size="3" face="Verdana">A Rába korszerű autóbuszainak
felvevőpiacát az eltelt egy évben meghatározóan a Volán társaságok
adták. A tőlük származó üzemeltetési tapasztalatok a
kezdeti típushibák kiküszöbölése után rendkívül kedvezőek.
A legnagyobb futásteljesítményű járművek több mint 125
ezer kilométert futottak, minimális szerviz és karbantartási
igénnyel teljesítve a gyár által garantált paramétereket.</font></p>

<p><font size="3" face="Verdana"><em>írta: M.T.</em></font></p>

<p><font size="3" face="Verdana"></font>&nbsp;</p>

<p>&nbsp;</p>
</body>
</html>
